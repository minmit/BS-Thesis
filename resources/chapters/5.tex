
\فصل{کارهای پیشین}
\label{prevWorks}

همان‌طور که در فصل‌های قبلی اشاره شد، شبکه‌های مبتنی بر داده‌‌های نام‌گذاری شده به تازگی به عنوان معماری جدید برای اینترنت مطرح شده‌اند و از این رو کارهای محدودی در زمینه‌ی مسیریابی پویا در آن‌ها انجام گرفته است. در این بخش به بررسی کارهای پیشین قابل توجهی که در این زمینه انجام شده است می‌پردازیم.

از اولین پروتکل‌های مسیریابی که برای شبکه‌های NDN پیشنهاد شد، در مقاله‌ی Dai و دیگران \cite{two-layer} بود. در این پروتکل از یک معماری دو لایه استفاده می‌شود. لایه‌ی زیرین که لایه‌ی نگهدار توپولوژی شبکه \زیرنوشت{Topology Maintaining Layer} (TM) است، با پروتکلی مشابه OSPF توپولوژی شبکه را به دست آورده و به روز نگه می‌دارد و کوتاه‌ترین مسیرها را به دست می‌آورد. در این لایه از بسته‌های درخواست و داده‌ی NDN استفاده نمی‌شود بلکه مشابه شبکه‌های مبتنی بر IP به هر مسیریاب یک شناسه نسبت داده می‌شود و هر مسیریاب در صورت تغییر وضعیت یکی از پیوند‌‌های مجاور خود به همسایگانش یک بسته‌ی خبری وضعیت پیوند \زیرنوشت{Link State Advertisement} (LSA) می‌فرستد تا تغییر وضعیت را به آن‌ها اطلاع دهد. در واقع در صورتی که از این پروتکل روی یک شبکه‌ی مبتنی بر IP استفاده شود، شناسه‌ی مسیریاب‌ها همان آدرس IP آن‌ها خواهد بود. لایه‌ی بالایی لایه‌ای است که برای توزیع محتوا مورد استفاده قرار می‌گیرد و لایه‌ی اعلام پیشوند \زیرنوشت{Prefix Announcing Layer}  (PA) نام دارد. در این لایه پیشوند‌های نام داده‌ها در دو حالت فعال و غیرفعال توزیع می‌شود تا پایگاه اطلاعات ارسال (FIB) با استفاده از آن‌ها ساخته شود. در این لایه نیز از بسته‌های درخواست و داده‌ی NDN استفاده نمی‌شود. این امر سبب می‌شود که از خصوصیات ذاتی NDN مانند امضای دیجیتالی بسته‌ها بهره‌ای برده نشود.

از دیگر کارهایی که در زمینه‌ی مسیریابی در شبکه‌های NDN انجام شده است، ارائه‌ی پروتکل OSPFN توسط Zhang و دیگران \cite{ospfn} است. این پروتکل در واقع گسترش‌یافته‌ی پروتکل OSPF برای شبکه‌های مبتنی بر IP است. در این پروتکل یک بسته‌ی خبری وضعیت پیوند جدید تعریف می‌شود تا پیشوند‌ها را در پیغام‌های مسیریابی حمل کنند. هم‌چنین بهترین مسیر برای هر پیشوند در FIB ثبت می‌شود و متصدی‌های شبکه می‌توانند به صورت دستی چند مسیر جایگزین برای مسیریاب‌ها تعریف کنند تا در صورت نیاز از آن‌ها استفاده شود. با وجود این‌که OSPFN در نهایت می‌تواند FIB را به صورت پویا با پیشوندها پر کند، با محدودیت‌های جدی روبه‌رو است. این پروتکل نیز مانند پروتکل قبلی از آدرس IP به عنوان شناسه‌ی مسیریاب‌ها استفاده می‌کند و در نتیجه بهره‌ای از بسته‌های درخواست و داده‌ی NDN نمی‌برد. هم‌چنین تنها یکی از بهترین مسیرها را برای هر پیشوند در نظر می‌گیرد و استفاده از قابلیت چندمسیری ارسال بسته‌ها در NDN تنها با مسیرهای وارد شده توسط متصدی شبکه امکان‌پذیر است و در واقع از ارسال چندمسیری پشتیبانی نمی‌کند.

مقاله‌ی Torres و دیگران \cite{controller} یک پروتکل مسیریابی مبتنی بر کنترل‌کننده پیشنهاد می‌دهد. در این پروتکل برای پیشگیری از زیاد شدن بیش از اندازه‌ی حجم FIB عنصر جدیدی به نام کنترل‌کننده به شبکه اضافه شده است که مسئولیت نگهداری مکان داده‌ها و مسیریابی را به عهده دارد. در مرحله‌ی راه‌اندازی این پروتکل کنترل‌کننده‌ها توپولوژی را به دست می‌آورند و مسیرهای بین مسیریاب‌ها را محاسبه می‌کنند. این کنترل‌کننده‌ها علاوه بر کوتاه‌ترین مسیرها، مسیر‌های جایگزین با هزینه‌ی بیشتر را نیز برای کنترل ترافیک شبکه محاسبه خواهند کرد. پس از راه‌اندازی، داده‌های نام‌گذاری شده و مکان آن‌ها در کنترل‌کننده‌ها ثبت می‌شوند و در نتیجه کنترل‌کننده‌ها می‌توانند مسیرهای موردنیاز را در مسیریاب‌ها نصب کنند. هم‌چنین مسیریاب‌ها می‌توانند برای مسیریابی داده‌های جدید به کنترل‌کننده‌ها درخواست دهند. علاوه بر این برای جلوگیری از انفجار اطلاعات مربوط به مکان داده‌ها در کنترل‌کننده‌ها، از جدول توزیع‌شده‌ی درهم‌سازی \زیرنوشت{Distributed Hash Table} (DHT) استفاده می‌شود. با وجود این که این پروتکل روی NDN و با بسته‌های درخواست و داده‌ی آن کار می‌کند، به دلیل این که از بسته‌های درخواست با قالبی خاص برای جستجوی کنترل‌کننده‌ها استفاده می‌کند، ممکن است با سربار زیادی مواجه شود. 

قابل‌توجه‌ترین و جدیدترین کاری که در زمینه‌ی مسیریابی پویا در شبکه‌های NDN انجام شده است، کاری است که Zhang و دیگران \cite{nlsr} انجام داده‌اند. در این کار یک پروتکل مبتنی بر وضعیت پیوند به نام NLSR ارائه می‌شود که روی NDN اجرا می‌شود، به این معنی که از بسته‌های درخواست و داده‌ی آن برای مسیریابی استفاده می‌کند. همانند OSPF که یک پروتکل مبتنی بر وضعیت پیوند است، در این پروتکل نیز از بسته‌های LSA برای گسترش وضعیت پیوندها در سرتاسر شبکه استفاده می‌‌شود. هر مسیریاب توپولوژی شبکه را از روی این بسته‌ها برای خود می‌سازد و مسیرها را از روی آن محاسبه می‌کند. از جمله ویژگی‌های مثبت این پروتکل پشتیبانی از چندمسیری است. در حقیقت هر مسیریاب مسیرهای منتهی به یک پیشوند را از تمامی واسط‌ها محاسبه کرده و آن‌ها را بر اساس هزینه رتبه‌بندی می‌کند و در FIB قرار می‌دهد تا ارسال بر اساس آن‌ها انجام بگیرد. هم‌چنین در NLSR دیگر از آدرس IP مسیریاب‌ها به عنوان شناسه استفاده نمی‌شود بلکه هر مسیریاب نیز مانند داده‌ها یک نام دارد و با آن شناخته می‌شود. علاوه بر آن به دلیل استفاده از بسته‌های درخواست و داده‌ی خود NDN ، این پروتکل می‌تواند از مکانیزم صحت‌سنجی NDN یا همان امضای بسته‌ها برای اطمینان از درستی بسته‌ها استفاده کند. در کنار آن، این پروتکل یک رویه‌ی اعتماد نیز برای توزیع و مدیریت کلید‌های مسیریاب‌ها پیشنهاد می‌کند.

 در NLSR دو نوع بسته‌ی LSA تعریف و استفاده می‌شود. نوع اول بسته‌هایی هستند که برای تبادل پیغام‌های مربوط به توپولوژی به کار می‌روند. این بسته‌ها در حقیقت وظیفه‌ای مشابه بسته‌های مسیریابی در پروتکل‌های مبتنی بر وضعیت پیوند در شبکه‌های IP دارند و اطلاعات مربوط به پبوند‌های فعال را جابه‌جا می‌کنند. نوع دوم بسته‌ها برای توزیع و تبلیغ پیشوند‌ها به کار می‌روند. هر یک از این بسته‌ها شامل یک پیشوند است و در نتیجه این پیشوند را تبلیغ می‌کند. در شبکه‌های مبتنی بر IP که در آن‌ها مسیریابی که تغییر وضعیت در آن رخ داده، با ارسال LSA ها فرآیند به‌روزرسانی را آغاز می‌کند و یا به اصطلاح تغییرات مسیریابی را به سایر مسیریاب‌ها Push می‌کند. در NDN به دلیل استفاده از بسته‌های درخواست و داده این کار ممکن نیست زیرا ارسال داده‌ تنها با درخواست آغاز می‌شود و در اصطلاح مسیریاب‌ها باید تغییرات را از دیگران Pull کنند. راهکاری که برای این مسئله، و در حقیقت انتشار LSA ها در NLSR پیشنهاد می‌شود استفاده از مخزن \زیرنوشت{Repository} و پروتکل Sync است که در CCNx 
 \cite{ccnx}
 پیاده‌سازی شده‌اند. CCNx پروژه‌ای است که برای توسعه، ترویج، و ارزیابی معماری مبتنی بر محتوا یا همان داده به وجود آمده است و به نوعی نقطه‌ی آغازین پروژه‌ی NDN نیز به شمار می‌رود. CCNx این امکان را به برنامه‌ها می‌دهد تا مجموعه‌هایی از داده‌های نام‌گذاری‌شده ایجاد کنند و با استفاده از پروتکل Sync آن‌ها را با مجموعه‌های هم‌نام خود در گره‌های مجاور همگام نگه دارند. در NLSR بسته‌های مربوط به مسیریابی در یک مجموعه قرار می‌گیرند که در مخزن‌های تمام گره‌ها تعریف می‌شوند و با همگام‌سازی این مجموعه‌ها توسط پروتکل Sync این بسته‌ها در سرتاسر شبکه توزیع می‌شوند. ما نیز برای توزیع بسته‌ها در پروتکل پیشنهادی خود از پروتکل Sync با کمی تغییر استفاده می‌کنیم و به همین دلیل در بخش بعد به طور مفصل‌تر به این پروتکل خواهیم پرداخت.

همان‌طور که پیش از این اشاره شد، در میان کارهای انجام شده در زمینه‌ی مسیریابی شبکه‌های NDN ، پروتکل NLSR به دلیل استفاده از بسته‌های درخواست و داده‌ی خود NDN ، پشتیبانی از چندمسیری، و توزیع کارای بسته‌ها با استفاده از پروتکل Sync از برتری نسبی برخوردار است. تنها مسئله‌ای که در NLSR به چشم می‌خورد تعداد زیاد بسته‌های مربوط به توپولوژی است که برای تبادل وضعیت پیوندهای فعال به کار می‌روند. از آن‌جایی که NLSR یک پروتکل مبتنی بر وضعیت پیوند است، هر یک از این بسته‌ها باید در سرتاسر شبکه توزیع شوند. هم‌چنین پروتکل Sync برای همگام‌سازی داده‌ها به طور کلی طراحی شده است و می‌تواند برای استفاده در مسیریابی بهینه شود. به همین دلیل پروتکل پیشنهادی خود را بر مبنای بردار فاصله طراحی کردیم تا تعداد پیغام‌های مربوط به مسیریابی کاهش یابد و نیز پروتکل Sync  را با تغییراتی برای استفاده در پروتکل پیشنهادی خود مناسب کردیم. 




